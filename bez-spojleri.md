## [Circe - Madeline Miller (Кирка - Маделин Милер)](https://en.wikipedia.org/wiki/Circe_(novel))

Кирка е маѓепсничка во старогрчката митологија, а нејзиното име е првпат споменато во Хомеровиот еп Одисеја. Таа е ќерка на титанот и богот на сонцето Хелиј и нимфата Персеида, а од нејзиното родословно стебло имињата кои ги знаев се Медеја (внука) и Пасифаја (сестра и мајка на Минотаурот). 

Иако родена во “боговски” услови и семејство, Кирка е отпадничка: ја нема ни моќта на нејзиниот татко, ниту е итра и ѓаволеста како нејзината мајка. Има убавина нетипична за божествените стандарди: соколест нос, жолти очи и тон на глас како смртниците, кој ги иритира боговите. Отфрлена од најблиските, таа се врти кон светот на смртниците, барајќи пријатели, но и себе си.

Книгата на Маделин Милер се фокусира токму на животот на ова можеби помалку позната митолошка фигура, која својот живот го живее без помалку страст од, на пример, Одисеј или Ахил.  Кирка, за која најмногу се знае дека ги претворила луѓето на Одисеј во свињи, е всушност првата вештерка која се појавила во западната литература - таа сосема сама ја открива моќта во себе преку многу работа и истражување.  


### Да се биде жена

Во Античка Грција, жените се на дното на хиерархијата на моќ, што ги ограничува (па и сосема ги одзема) можностите за да добијат некаква одлучувачка позиција. Приказната на Кирка е всушност студија за тоа како жените се справуваат во општество кое ги доживува како инфериорни.  Уште од мала возраст таа гледа како жените се подложни на мизогинија и искористување, подеднакво и од боговите и од смртниците. Гледа како не се очекува жените да се на позиција на моќ, а ако се - тогаш тоа е секогаш преку маж (т.е преку брак). Моќните или различни жени во “Кирка” (Кирка, Пасифаја, Пенелопа, Медеја) се соочуваат со предизвиците сами или пак се намерно се изолираат. А во случајот на Кирка - се и прогонети.

### Лична трансформација

И покрај нејзиното протерување од дома, Кирка станува непоколеблива - почнува да се фокусира на развивање на своите вештини кои ќе ја направат моќна, но и самоодржлива, подоцна и како самохран родител. Таа учи да ги разликува пријателите од површниците и луѓето од боговите преку една посуштествена смисла: бесмртноста.

Моќта на Кирка е капацитетот за (нејзина лична) транформација и тоа е главната тема на делото. Таа има способност да ги претвора луѓето во животни, во човекот да види бог, но и голема желба да го направи светот помалку сурово место. 

Сепак, не можеме да очекуваме дека светот ќе стане подобар, обидувајќи се да ги промениме другите. Единствениот начин за градење на подобар свет е преку самоподобрување, помагање на другите и одбивање да се биде насилен. 

### Ми се допадна заради

- Интересната главна протагонистка - уникатен женски лик каков немам сретнато досега, особено не во историски контест. Сакам приказни за отпадници, но најчесто се тажни (пред да станат посреќни). "Анахрониот" аспект на митолошките приказни додава некаква леснотија на тие ситуации.
- Митолошките приказни како алегорија на многу “земски” ситуации, во овој случај улогата на жената во општеството и личниот ангажман. 
- Темпото -  полно со настани и ликови, но кои едноставно се следат. Одлично е што за секој од ликовите, покрај речникот на крај, има описи и во самиот текст, па не се осеќа потребата од дополнително истражување. Покрај животна приказна на Кирка, среќаваме и некои интересни аспекти од другите ликови кои се појавуваат - Дедал и неговото инженерско размислување, Одисеј и неговата амбициозност (но и PTSD од Тројанската војна), бесната но мудра Атина… 


(Јас ја читав на англиски, а инаку од истава авторка Три ја издаде "Ахиловата песна" на македонски)
